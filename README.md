# AutoIt 3

[AutoIt 3](https://www.autoitscript.com/) je zdarma dostupný jednoduchý skriptovací jazyk pre Windows od verzie XP až po aktuálnu verziu. Jeho sila spočíva v

- malej veľkosti ([plná inštalácia](https://www.autoitscript.com/site/autoit/downloads/) má iba okolo 12 MB)
- možnosti skompilovať skript na exe súbor, ktorý spustíte aj bez nainštalovaného AutoItu
- jednoduchom zápise, pomocou ktorého rýchlo a ľahko vytvoríte [aj zložitejšie programy](https://github.com/tiborepcek/inputblocker)
- v efektívnom využití v spojitosti s inými programami ako napríklad curl a 7za ([auto_dl_unzip.au3](https://gist.github.com/tiborepcek/27057a9f0d10c4577525a697b95cb71a))
- [polopatistickej pomoci](https://www.autoitscript.com/autoit3/docs/) (online aj offline) s príkladmi použitia jednotlivých príkazov
- plus mnoho ďalších dôvodov, prečo používať tento jazyk...

Kurz skriptovacieho jazyka AutoIt 3 pre začiatočníkov má za úlohu na praktických príkladoch priblížiť tento jazyk aj úplným začiatočníkom. Predpokladám, že máte zvládnutú základnú prácu s počítačom a operačným systémom, čiže minimálne viete, čo je to textový súbor (koncovka txt, tu au3) a ako ho upravovať. Potrebné je tiež chápať, čo je to algoritmus a ako ho využívame v bežnom živote mimo informatiky - na to je dobrá [hra GalaxyCodr](http://www.galaxycodr.com/game/). Ostatné si vysvetlíme.

Kurzom vás prevediem pomocou textových súborov s koncovkou au3 (napr. 001-zaciname.au3) - to sú súbory so zdrojovým kódom (skripty), v ktorých bude zapísané a komentované všetko potrebné na pochopenie praktických príkladov. Na konci každého skriptu nájdete odkaz na podrobnejšie informácie a úlohu, ktorej riešenie vám pomôže hlbšie pochopiť načrtnutú tému. Budem sa držať oficiálneho návodu, pričom všetko čo najviac zjednoduším a preložím do slovenčiny. Nech sa páči, začíname:

1. Nainštalujte si [AutoIt 3](https://www.autoitscript.com/site/autoit/downloads/) - iba klikáte na tlačidlo "Ďalej".
2. V ponuke Štart nájdite *AutoIt3* a tam spustite *SciTE Script Editor*. Všetko je anglicky, ale to nevadí, pretože klikať budeme minimálne a prevažne budeme používať klávesové skratky ako *Ctrl + S* (uložiť súbor) alebo *F1* (offline pomoc), *F5* (spustiť skript) či *F7* (kompilovať skript).
3. Určite si najskôr v Scite nastavte v menu *Options* položku *Wrap* - bude sa vám potom zalamovať text tak, aby ste nemuseli posúvať obsah okna vodorovne.
4. A teraz môžete začať sledovať jednotlivé skripty, ktoré nájdete vyššie a všetky vždy majú koncovku au3. V nich nájdete všetko potrebné na pochopenie príkladov.

Základy skriptovania vo Windowse rozoberám [v repozitári bat](https://github.com/tiborepcek/bat).
